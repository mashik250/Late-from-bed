জগন্নাথ বিশ্ববিদ্যালয় (জবি) ক্যাম্পাসে ‘হিউম্যান রাইটস সোসাইটির’ শান্তিপূর্ণ মানববন্ধনে শাখা ছাত্রদল কর্মী অনিক কুমার দাসের ঘটনায় উদ্বেগ প্রকাশ করেছে বিশ্ববিদ্যালয়টির সামাজিক, সাংস্কৃতিক ও মিডিয়া কর্মীরা। আজ বৃহস্পতিবার (৯ জানুয়ারি) এ বিষয়ে একটি বিবৃতি দেওয়া হয়। বিবৃতিতে ১৪ সংগঠনের ২৭ জন সামাজিক-সাংস্কৃতিক-মিডিয়া কর্মী স্বাক্ষর করেন। বিষয়টি নিশ্চিত করেছেন জবি হিউম্যান রাইটস সোসাইটির সেক্রেটারি জুনায়েদ মাসুদ।

উল্লেখ্য, গত বুধবার (১ জানুয়ারি) বিশ্ববিদ্যালয়ের আইইআর ভবনে এক শিক্ষার্থীকে মারধর করেন শাখা ছাত্রদলের নেতা-কর্মীরা। এছাড়াও জাহাঙ্গীরনগর বিশ্ববিদ্যালয়ে এক নারী শিক্ষককে হিজাব নিয়ে কটূক্তি করেন শাখা ছাত্রদলের এক নেতা। এ দুই ঘটনার প্রতিবাদে বৃহস্পতিবার (২ জানুয়ারি) মানববন্ধনের আয়োজন করে জবিস্থ হিউম্যান রাইট সোসাইটি। শান্তিপূর্ণ মানববন্ধন চলাকালে ছাত্রদল নেতা অনিক আচমকা মানববন্ধনকারীদের সামনে এসে ব্যঙ্গাত্মক সুরে স্লোগান দিতে থাকেন। একপর্যায়ে আক্রমণাত্মক আচরণ ও অঙ্গভঙ্গি প্রদর্শন ও ভীতি সঞ্চারের মাধ্যমে মানববন্ধন পণ্ড করার চেষ্টা করেন তিনি। 

- দ্য ডেইলি ক্যাম্পাস
